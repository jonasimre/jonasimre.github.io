+++
template = "index.html"
title = "Magamról"
+++

# Szakmai múltam

Egy jó ismerősöm megkérdezte, hogy mi a hobbid, és én az válaszoltam,
hogy az épületenergetika. Úgy gondolom, hogy annál nincs jobb, amikor nap
mint nap azt csinálhatom, amit szeretek és ami igazán érdekel. 1975-en
vettem át a diplomámat mint magasépítményi építészmérnök, majd 2025-ben
átvehettem az akkor már "Arany" – 50 éves – diplomámat. Persze erre
mondhatják, hogy öreg ez az ember, de ez nem igaz, mert ekkora szakmai
múltban nagyon sok tapasztalat és tudás halmozódott fel.

## A kezdetek

Pályakezdőként a MÁV Debreceni Igazgatóság Tervgazdasági és Műszaki
Fejlesztési Osztályon mint magasépítményi műszaki ellenőr és
beruházást előkészítő és bonyolító mérnökként kezdtem. Itt
megtanultam a szakszerű beruházás előkészítést, a tervtárgyalásokat a
szakszolgálatok a tervezők és üzemeltetők között, és azt a módszertant,
hogy egy korrekten és műszakilag jól átgondolt, előkészített beruházást
hogyan adjunk ki a kezünkből.

A MÁV Igazgatóság – Szolnoktól Záhonyig - létesítményeinek
fenntartására létrehozták a MÁV Épület- és Hídfenntartó Főnökséget,
így mivel érdekelt a konkrét kivitelezés, kértem az áthelyezésemet, így
mint magasépítményi főépítésvezető beosztásba áthelyeztek, 160 fős
építésvezetőség irányítása volt a kezem alatt. Míg a tervosztályon új
létesítmények előkészítés megvalósítása volt a feladat, itt a
meglévő létesítmények tervszerű karbantartását terveztük, és
felújítását valósítottuk meg. A tervezési stádiumban megtanultam az
épület vizsgálat minden csínját-bínját, a felújításra váró
épületeket ízekre szedtük, így az épület szerkezeti, statikai
kapcsolatait, és az épület hibákat megtanultam.

A DVSC (Debreceni Vasutas Sport Club focicsapat) létesítmény fenntartása is
hozzám tartozott, sőt a MÁV Kertészet épületeihez tartozó téli kertjek
fenntartása is az én területem volt. A DVSC létesítményi vezető feladatai
voltak a következő kihívások a műszaki pályám alatt. Itt a füves
focipálya téli- nyári karbantartása, sportolásra alkalmas állapotban
tartása, valamint a létesítmény (öltözők mosdók, lelátók stb.)
üzemeltetése, fűtése világítása volt a feladatom.

## Kereskedelmi magánvállalkozás

Az életem következő nagy kihívása, egy országos lefedésű magyar magán
export-import vállalkozás két megyére történő kereskedelmi üzleti
kapcsolat kiépítése volt, ez már 1990 a rendszerváltás utáni évben
történt. Hatalmas kihívás és feladat volt de élveztem és sikerrel vettem
az akadályt. Majd létrehoztuk saját családi Kft vállalkozásunkat a Hir-Tec
11 Kft-t, amelynek keretében Indesit és Ariston háztartási készülékeket
importáltunk és értékesítettünk a kelet-magyarországi régió
területén. A forgalmazás két vámraktár létrehozásával valósult meg,
és exportáltunk Ukrajnába is. Ez 1998-2000 években 1,8 milliárd forint
átbevételt eredményezett. Hatalmas siker volt.

## Vissza az építészetbe

Az Uniós csatlakozás után visszamentem az építész szakmába. Első munkám
a Debrecen Airport repülőtér fejlesztése volt, a repteret a nemzetközi és
schengeni befogadásra alkalmas reptérré kellett építeni. A KEVIÉP Kft volt
a generál kivitelező és építésvezetőként vezényeltem le a beruházást,
melynek értéke közel 1 milliárd Forint volt 2006-ban.

Ezután az épületenergetikára fókuszáltam, és a reptéri projekt után
önállósítottam magam; a Budapesti Műegyetemre mentem tanulni, ahol
elvégeztem az energetikai szakirányt. Az Építész Kamaránál vizsgát
tettem, így megszereztem az Építésügyi Műszaki Szakértő
Épületenergetikai szakértői jogosultságot (SZÉS6 és TÉ).

Közben a Debreceni Egyetem Műszaki Karán újra tanulmányokba vágtam,
elvégeztem a műszaki ellenőri kiegészítő képzést, lediplomáztam, és
megszereztem a magas- és mélyépítési műszaki ellenőri jogosultságot,
mely az építész kamarában lett nyilvántartásba véve. Ezután már
rendelkeztem kellő jogosultsággal, így nyitva ált előttem a szakmai
kiteljesedés lehetősége.

## Szakértői karrier

Innentől kezdve indult újra az életem, hátam mögött a rengeteg szakmai
tapasztalattal és tudással. Eleinte nehéz volt munkát kapni, hiszen nem
ismertek.

A Hajdú Bihari Naplóban olvastam egy energetikai témát érintő cikket. A
cikk hibásan és szakmaiatlanul írt az energetikáról. Másnap felhívtam a
főszerkesztőt, és jeleztem neki a problémát. Felajánlottam, hogy írok az
épületenergetikáról, tanúsítványról, hőszivattyúról, napelemről
újságcikket, ami szakszerű lesz, és érdekli az embereket. A főszerkesztő
jelezte, hogy nem tudnak fizetni, én annyit kértem, hogy jelenjen meg a
cikkben, a szöveg között, hogy "Jónás Imre épületenergetikai szakértő
véleménye".

Innentől kezdve csörgött a telefon, és előkerültek a régi szakmai
kollégák is. A szakma elkezdett megismerni. De mellette nagyon sok szakmai
rendezvényre is elmentem, ahol aktívan részt vettem. Olyannyira jól
sikerültek a dolgok, hogy az újság rendezett a szerkesztőségbe, egy
délutáni napon betelefonálós szaktanácsadást, a szakértő válaszol
címen, ami szintén nagyon jól sikerült.

A mottóm: Gondolkodj globálisan, cselekedj lokálisan

